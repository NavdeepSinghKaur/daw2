Objectiu: Dissenyar i desenvolupar una aplicació web que permeti gestionar una 
llista de la compra de forma visual, intuïtiva i altament interactiva.
 L'aplicació ha de simular l'experiència real de fer la llista abans d'anar 
 al supermercat i anar marcant els productes a mesura que els posem al carretó.

Requeriments
L'aplicació haurà de permetre als usuaris realitzar les següents accions principals:

Afegir articles: Hi ha d'haver una zona on l'usuari pugui escriure el nom del 
producte (ex: "Patates") i la quantitat que en necessita (ex: "2Kg" o "3 unitats").
 En confirmar, l'article ha d'aparèixer a la llista principal.

Marcar com a comprat: Cada element de la llista ha de tenir una casella de
 selecció (checkbox). En marcar-la, el text de l'article ha de quedar ratllat
  per indicar que ja l'hem posat al carretó.

Reordenar la llista: Com que als supermercats els passadissos tenen un ordre, 
l'usuari ha de poder agafar qualsevol article de la llista amb el ratolí, 
arrossegar-lo amunt o avall, i deixar-lo anar en una nova posició per canviar 
l'ordre de la llista.

Eliminar articles (Paperera): A la pantalla hi ha d'haver una icona o zona que 
representi una paperera. Per esborrar un article que ja no volem, l'usuari 
l'haurà d'agafar de la llista, arrossegar-lo fins a la paperera i deixar-lo 
caure a dins.

Memòria persistent: L'aplicació no pot oblidar la llista. Si l'usuari tanca la 
pestanya del navegador o refresca la pàgina, quan hi torni a entrar ha de trobar 
la llista de la compra exactament igual com la va deixar (amb els mateixos 
articles, en el mateix ordre i amb els elements ratllats corresponents).


Opcionals
Imatge del producte: A la zona d'afegir un nou article, habilita un espai on 
l'usuari pugui arrossegar una fotografia des del seu ordinador. Quan l'article 
s'afegeixi a la llista, haurà de mostrar aquesta miniatura al costat del nom.

Edició ràpida: Si l'usuari s'ha equivocat (per exemple, volia 5Kg de patates 
en lloc de 2Kg), ha de poder modificar l'article directament des de la llista 
sense haver d'esborrar-lo i tornar-lo a crear.

Còpia de seguretat (Exportar): Afegeix un botó que permeti a l'usuari 
descarregar la seva llista de la compra a l'ordinador. Aquest arxiu ha de 
tenir un format específic generat amb la data del dia i una extensió pròpia, 
per exemple: 20260223.daw-shop. Per exemple podria ser un JSON.

Compartir llistes (Importar): Habilita una "zona de recepció" a la pantalla. 
Si un usuari arrossega un fitxer .daw-shop des del seu ordinador cap a aquesta 
zona, l'aplicació ha de llegir l'arxiu i carregar aquella llista de la compra 
automàticament a la pantalla.